---
title: "Het nut der dingen"
date: 2019-11-18T19:30:00+01:00
---
Mensen zijn gek op "dingen". We stouwen onze huizen vol spullen en we maken ons graag druk om vanalles en nogwat, ook dingen waar we ons op zich niet druk om zouden hoeven te maken. Waarom doen we dat? En hoe absurd is dat eigenlijk?

## Dingen die staan te dingen
Een paar jaar geleden had ik een docente en die sprak een keer over "dingen die staan te ding", ofwel "het ding dingt". Wat ze ermee bedoelde is dat we ons vaak helemaal niet bewust zijn van dingen (spullen) om ons heen en waarom ze er eigenlijk zijn. Het ding staat er gewoon te dingen. Dat doen ze nu eenmaal.

Als je op die manier naar de spullen om je heen kijkt dan ga ineens heel anders kijken. Waarom staat die schemerlamp hier naast me? En waarom ligt dat toetsenbord en die muis voor me? Op zich zijn voor dit soort items de antwoorden vrij duidelijk. De schemerlamp staat er omdat het buiten donker is, en ik graag wat licht om me heen wil hebben. Het toetsenbord staat er omdat ik een verhaal wil typen en de muis ligt er omdat het ook zo onhandig is om de computer alleen met het toetsenbord te bedienen. Allemaal redelijk nuchtere en logische antwoorden, maar geldt dat ook voor andere dingen die je allemaal hebt?

## Het nut van dingen
Neem bijvoorbeeld die boekenkast die je in huis hebt staan. Daarin staan boeken te "dingen".  Die staan daar te staan in de hoop ooit gelezen te worden, of ze staan er te verstoffen nadat ze gelezen zijn. Je bent immers waarschijnlijk maar in één boek tegelijk aan het lezen, de rest staat er op dit moment te niksen.

Dat brengt ons bij de vraag: "Wat is het nut van dit ding?". Als we dan kijken naar een boek, dan kom je denk ik op twee mogelijk antwoorden: Het is er om mij te vermaken OF het is er om mij iets te leren. Beide functies vervult ie in ieder geval niet als ie ongelezen in de kast staat en als het in de kast staat nadat het gelezen is heeft het zijn functie eigenlijk al voltooid. Dus wat is de reden dat we het bewaren?

Dezelfde vragen kun je bij al je spullen stellen: Wat is het nut van dit ding? Bij bijvoorbeeld DVD's en Bluray's zit het nut ook in vermaak of mogelijk om je iets leren. Bij meubels kom je erop dat ze er zijn om je ruimte geven om andere dingen (uit het zicht) op te bergen, of dat ze helpen om lekker comfortabel te kunnen zitten na een dag hard werken. Echter, je kunt je afvragen of dit voor al je dingen waar is. Zit die stoel nou echt zo lekker? En wat moet je in eenpersoonshuishouden met misschien wel 10 stoelen/zitplekken die heerlijk zitten? En wat moet je met kastruimte als je geen spullen hebt? En bovendien, die spullen zijn er nog steeds, ook als ze in de kast staan, maar je ziet ze niet. En ons hoofd doet ons graag geloven dat dat wat we niet zien er niet is, maar we weten allebei dat dat wel zo is. Stiekem kosten dat soort dingen energie.

## "Ja maar, misschien heb ik het nog eens nodig"
Bovenstaande is een excuus om allerlei spullen maar te bewaren, want wie weet komt het ooit nog van pas. Echter, hoe vaak is dat al voorgekomen als je eerlijk bent? Hoe vaak herlees je een boek? Hoe vaak kijk je vaker naar een film? Dat gebeurt niet zo vaak en als het al zo is is dat zo voor een hele beperkte selectie boeken en films. Voor meubels, prularia en andere spullen geldt hetzelfde: "Ja maar, misschien wil ik het ooit wel weer gebruiken als ik straks ga verhuizen ofzo". Datis allemaal waar, maar mijn ervaring is dat dat vaak helemaal gebeurt. Vaak vind je ook na een tijdje weer andere spullen mooi en dan hebben de oude spullen hun nut dus ook gehad, je hebt een tijd plezier gehad van bank, die kast of die tafel, maar op een zeker moment heeft hij z'n nut gehad, en dan ben je of toe aan wat anders, of je haalt het ding weg en laat de ruimte leeg.

Kortom: Dingen staan vaak dingen, er is slechts een beperkte verzameing dingen die nut hebben, dat is je essentie en dat zijn de spullen die je echt blij maken. De rest is overbodige rotzooi.
