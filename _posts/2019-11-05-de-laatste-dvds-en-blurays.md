---
title: "De laatste DVD's en Blu-rays"
date: 2019-11-05T21:15:00+01:00
---
Iets waarvan ik een paar maanden geleden niet zou verwachten dat het zou gebeuren is vandaag dan wel daadwerkelijk gebeurd: Ik heb mijn laatste DVD's en Blu-rays de deur uit gedaan.

## Het begin valt altijd mee
Het is grappig hoe dat werkt. Een behoorlijke tijd geleden had ik al eens een eerste opruimronde gehouden en daar de eerste dingen weggegooid. Het weggooien van de eerste paar DVD's en Blu-rays ging nog helemaal prima. Het waren wat films die ik ooit gekocht had en toen wel eens gezien had, maar waarvan ik wel zoiets had van dat ik er niet nog een keer naar zou kijken. Grappig genoeg zaten er ook twee tussen die ik helemaal nooit gezien heb. Deze had ik overigens beide gekregen, dus dat had ik niet aan mezelf te danken ;-).

Maar goed, na deze relatief eenvoudige opstart begon ik een week of twee geleden aan de volgende DVD en Blu-ray opruimronde en die was al pittiger. Met name mijn zorgvuldig verzamelde Star Trek DVD boxen gingen me wel aan het hart. Ik wist dat ik er weinig meer mee zou doen (want wie doet er tegenwoordig nog iets met DVD's?), maar toch valt dat wel zwaar. Ik had het even uitgerekend en het geintje had me, toen ik ze kocht, zo'n 1100 euro gekost en dat ging nu zomaar ineens in één adem naar de kringloop. Het was even slikken, maar ze zijn toch gegaan, van schrik ben ik vergeten om er een foto van te maken, wat ik eigenlijk wel van plan was om te doen van alle nostalgische spullen waar ik afstand van zou gaan doen.

## En dan de laatste
Goed, na die ronde waren er pak 'm beet nog zo'n 30 schijfjes over die allemaal wel een soort van speciaal plekje hadden. Een groot deel ervan had ik ook wel meerdere keren bekeken en sommige zelfs een keer of vijf á zes, of zelfs nog vaker. Ja, ik ben wel zo'n iemand dat als ik iets mooi vind, ik dat ook vaker kan kijken. Maar ja, ik wilde ook van die Bluray speler af en daarmee dus ook van de laatste schijfjes. Dus ik heb de stap toch maar genomen. Ik heb er nog eens goed naar gekeken en de moed bij elkaar geraapt om ze naar de kringloop te brengen. Twee films, die ik echt niet kon missen, heb ik digitaal aangeschaft(voor de liefhebbers: [Das Weisse Band](https://en.wikipedia.org/wiki/The_White_Ribbon) en [Boyhood](https://en.wikipedia.org/wiki/Boyhood_(film)).

En tja, dat was het dan. Ik kwam bij de kringloop winkel van [Terre des Hommes](https://www.terredeshommes.nl) aangelopen en bracht de spullen. Ze waren er erg blij mee en ze herkende me nog van de vorige keer. Ik informeerde nog even naar mijn Star Trek DVD's en die bleken al verkocht te zijn, waarschijnlijk aan een liefhebber die ze daar had gevonden.

"Mooi!", dacht ik: "Ook nog iemand blij gemaakt!" en voldaan verliet ik de kringloopwinkel.
