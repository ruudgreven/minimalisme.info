---
title: "Waarom ik minimalist wil worden"
date: 2019-11-09T18:15:00+01:00
---
Als je mij een half jaar geladen gevraagd had of ik een minimalist zou willen worden zou ik je waarschijnlijk wat bedenkelijk aangekeken hebben. Ik ben al wel lange tijd bezig met zelfontwikkeling, spiritualiteit of hoe je het noemen wilt, maar drastisch verminderen in spullen? Nee, waarom zou ik dat doen? Ik ben toch best wel gehecht aan mijn spulletjes?

## Het begon met opruimen
Ik weet niet precies wat de aanleiding geweest is, maar een tijdje geleden ben ik eens begonnen met opruimen van wat spullen. Gewoon, kast open, kijken wat er ligt en wat zooi weggooien. Niets heel speciaals, maar wel een fijne bezigheid. Je weet weer wat je hebt en wat waar ligt en je hebt een gevoel van overzicht en controle. Dat gevoel maakte me altijd wel tevreden, maar ja, heel vaak opruimen doe je ook niet voor de lol en zet jezelf er maar eens toe. Die volle kasten en alle spullen staan je bij wijze van spreken al chagrijnig aan te kijken als je wilt beginnen. Waar moet je er in vredesnaam mee heen? En och, er komt geen einde aan. Nee, je kunt maar beter helemaal niet beginnen. En misschien zit daar juist wel de crux...

## Van opruimen naar minimalisme
Hoe meer spullen, hoe lastiger het wordt om op te ruimen. Hoe groter je huis, hoe meer pruttel er in past en ik woon voor iemand alleen momenteel vrij riant, dus dat was goed gelukt. Opruimen doet iedereen wel eens, maar wat maakt dan dat ik nu vind dat ik langzaamaan op weg ben om een minimalist te worden? Het zit 'm nog niet eens in de hoeveelheid (of weinigheid...) spullen die ik nu heb. Ik heb nog aardig wat, maar het werd in ieder geval niet meer de laatste maanden en de laatste weken wordt het zelfs drastisch minder. En weet je wat nu zo leuk is? Ik mis er niks aan. Ik kom allerlei spullen tegen waarvan ik me dan afvraag waarom ik het in vredesnaam nog heb en ik ontdek hoe belachelijk veel, best wel volgepropte, kastruimte ik ook eigenlijk heb voor een eenpersoonshuishouden. Los daarvan had ik ook het basale, misschien wel wat onbenullige inzicht, dat ik in mijn eentje maar één, of hooguit twee dingen tegelijk kan doen op één plek tegelijk. Waarom heb ik dan meer dan 15 (ja echt...) zitplekken nodig in mijn huis? Het gros van de tijd ben ik alleen, en als ik dat niet ben is dat vooral voor de gezelligheid en daar heb ik weinig spullen voor nodig, alleen enkele zitplekken. Dus waarom heb ik dan een heel huis vol spullen? Dat besef maakte dat ik er eens over na ging denken en vrij drastische besloten heb dat ik het anders wil.

## Het is een gevoel...
Op het gevaar af dat ik nu gelijk heel zweverig ga klinken begin ik er toch over: Minimalisme is een gevoel. Een gevoel van vrijheid dat je met weinig spullen ook prima kunt leven. Het gevoel dat je precies weet wat je hebt en waar het is en het gevoel dat je alles onder controle hebt, dat was toen mijn huis nog voller stond niet altijd zo. Tel daarbij op het soort van sluimerende schuldgevoel dat je hebt, omdat je allerlei dingen hebt staan die ooit wel leuk leken, maar nu niet meer en je snapt waarom veel spullen hebben een best wel stressvolle bezigheid kan zijn. Ik wil er naar toe dat ik niet zoveel heb, maar alleen een aantal spullen en meubels waar ik echt heel gelukkig van wordt. Voldoet het niet aan dat criterium, dan mag het weg. Daarnaast zal er een stuk minder nieuw bijkomen en dat scheelt dan weer geld, tijd en energie die ik dan kan gebruiken om echt te genieten. Dat pad ben ik dus nu ingeslagen. Je zult er de komende tijd nog veel meer over lezen hier en ik zal ter zijner tijd ook een soort "cursus minimalisme" gaan maken als ik er zelf nog een beetje meer bedreven in ben, waar niet alleen het "ontspullen" centraal staat, maar ook de hele gedachtengang die er voor mij achter zit.
