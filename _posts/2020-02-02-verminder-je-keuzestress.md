---
title: "Verminder je keuzestress"
date: 2020-02-02T10:30:00+01:00
---
Het is zaterdagavond. Je hebt de hele avond voor jezelf en je hebt je de hele dag verheugd op het vooruitzicht om 's avonds eens even lekker een film te gaan kijken. Het moment suprême is aangebroken. Je zet de tv aan, start Netflix en browst door de oneindige lijst films. Tja, waar heb je zin aan? Comedy? Of toch een Thriller? Of toch wat anders? Uiteindelijk vind je jezelf een uur later terug op de bank scrollend langs alle mogelijke opties die je hebt. Het is inmiddels te laat om nu nog te beginnen aan een nieuwe film, dus zet je de boel maar weer uit. Herkenbaar?

Om de één of andere reden willen wij mensen altijd wat te kiezen hebben. We leven immers in een vrij land, zijn vrije mensen en weten toch zeker zelf wel wat we willen! Tot op zekere hoogte is dat natuurlijk ook zo en het is een genot om in vrijheid te leven en je eigen keuzes te maken. Echter, ik denk dat we op sommige punten doorslaan en keuze eigenlijk helemaal niet zo'n pretje is. Als ik naar mezelf kijk heb ik me de afgelopen jaren te vaak teruggevonden met die Netflex afstandsbediening in de hand zonder te kunnen kiezen, of in de boekwinkel, of met m'n spelcomputer voor m'n neus of achter m'n internetbrowser. "Wat moet ik nu weer eens doen?". Ik denk dat het niet kunnen maken van keuzes een opkomend probleem is, zeker nu we in een wereld leven waar je dus ook bijna alles kunt kiezen. Je wordt overstelpt met opties en alles kan. Hoe ga je daarmee om?

Een belangrijke stap om hieruit te komen is het besef dat je keuze hebt en dat je dat misschien wel moeilijk vind. Je realiseren dat je soms blijft hangen in lamlendig niks doen omdat je het simpelweg te ingewikkeld vind om te kiezen wat je dan wilt. De oplossing is echter even simpel: Verminder de keuze en dat kan op heel veel manieren en minimaliseren gaat je daarbij helpen.

Om het eerst maar eens bij die film te houden: Kijk, als je zoals ik geen dvd's of blu-ray's hebt om uit te kiezen dan valt dat alweer mee. Gelukkig heb je nog wel vele televisiekanalen en als je er vervolgens voor kiest om dan maar allerlei abonnementen op online streaming diensten te nemen vergroot je uiteindelijk je keuze weer tot ongekende proporties. Dat komt omdat de meeste diensten een groter aanbod hebben dan in jouw kast had gepast en dat ze het allemaal ook nog eens overzichtelijk bij elkaar gezet. Het is goed om je te beseffen dat je daarmee de keuze alleen maar vergroot. Hetzelfde met online muziekdiensten en ook met de nieuwste trend gaming diensten, waarbij je voor een vast bedrag per maand allerlei games kunt streamen. Superleuk allemaal, maar het helpt niet in je keuzestress verminderen.

Wat je dan wel moet doen op het gebied van films en tv? Tja, je kunt de hele tv, spelcomputer en audio apparatuur de deur uit doen, maar als je dat te extreem is dan is een iets minder rigoreuze stap vrij eenvoudig te bedenken: Dit soort abonnementen inbeperken en heel bewust kiezen wat je wel en niet wilt en hoeveel keuze je wilt. Dat heeft er bij mij in geresulteerd dat ik Netflix de deur heb gewezen. Ik houd ervan om 's avonds af en toe een film te kijken, maar ik houd ook van filmhuisfilms. Dat bracht me bij Mubi, die een eenvoudig concept hebben: Iedere dag komt er iets online en iedere dag gaat er ook weer iets af. Er staat altijd een rijtje van 30 films online en als er dus aan de voorkant eentje bijkomt valt er aan de achterkant eentje af. Kortom: Maximaal 30 keuzes. Nog veel, maar beter dan de veel grotere keuze op Netflix.

Dit kun je ook op andere dingen toepassen. Vind je jezelf terug browsend op allerlei nieuwssites en hop je van de ene naar de andere? Spreek met jezelf af dat je er eentje gebruikt en verder niet. Desnoods blokkeer je de rest. Hetzelfde kun je doen met games: Spreek me jezelf af dat er een paar op je speellijstje staan en dat je die eerst uit moet spelen voordat je weer een andere game koopt.

Voor boeken heb ik een net iets andere manier. Ik heb zelf niet veel boeken meer in huis, maar wel een abonnement op de bibliotheek en daarbij ook de online bibliotheek. Dat kost niet veel, in ieder geval een stuk minder dan bijvoorbeeld Kobo plus. Eerst vond ik het vooral onhandig, omdat ik dan naar de bibliotheek moest of online iets moest zoeken en dat vervolgens via allerlei moeilijk software op de e-reader zetten en vervolgens verloopt het dan over 3 weken ook weer en kan ik het niet meer lezen. En dat blijkt nu, achter gezien, precies te zijn wat ik nodig heb. Ik las vaak boeken half en vond vaak alweer snel dat ik iets anders moest kiezen. Nu kies ik iets, dat heel ik in de bibliotheek of download het van de online bieb en ga dat lezen totdat het uit is. Ik wil niet meer een directe keuze hebben van honderden boeken in mijn hand, want dan kan ik niet kiezen. Op een vergelijkbare manier reduceer ik ook het aantal mobiele apps. Ze verdwijnen naar een volgend scherm op de mobiel of ik de-installeer ze. Beter enkele goede films, boeken, games of apps dan heel veel waaruit ik niet kan kiezen.
