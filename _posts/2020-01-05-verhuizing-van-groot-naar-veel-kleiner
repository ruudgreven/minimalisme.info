---
title: "Verhuizing van groot naar veel kleiner"
date: 2020-01-05T19:30:00+01:00

image:
  path: /images/minimalist-huis.jpg
  caption: "Foto's van mijn nieuwe huis"
---
Het was stil hier de afgelopen maand(en), maar dat had een reden en ook een hele goede reden! Om mijn minimalistische levensstijl verder in te richten had ik een tijdje geleden al een vrij rigoreuze stap genomen: Ik zou verhuizen, van groot naar een stuk kleiner. Dat is inmiddels gebeurd.

## Groter, groter, grootst
Ik ben wel iemand van het verhuizen. Ik woonde inmiddels in mijn derde huis en iedere keer was het huis groter geworden. Het begon met een appartementje van 60m2 met twee slaapkamers, daarna zo'n 80m2 en twee slaapkamers en mijn derde huis was een volledige woning van 110m2 met maar liefst drie slaapkamers en een aparte eetkamer. Je zou denken dat samen met de huizen ook het aantal mensen mee zou groeien dat er in moest wonen, maar dat was niet zo. Ik was alleen en ben nog steeds alleen. Sterker nog, ik was alleen met een kat, maar sinds een jaar zonder kat.

Mijn huizen groeiden dus steeds en iedere keer zag ik de verhuizing als "upgrade" als het nieuwe huis toch vooral groter was dan het vorige, dan kon ik er meer spullen in kwijt. Zo had ik mijn laatste huis één slaapkamer helemaal ingericht als thuisbioscoop. 1 slaapkamer was officieel de logeerkamer, maar de keren dat er iemand bij mij logeert zijn vrij zeldzaam. Deze kamer werd vooral gebruikt als decadent groot washok of opbergkamer. Dan was er nog mijn slaapkamer en beneden had ik dan nog een woonkamer en een aparte eetkamer, waarbij die eetkamer was ingericht als een amerikaanse diner, inclusief dinerbanken en al. Ik vond dat erg gaaf en heb in 3 jaar tijd op die manier het huis volgestopt met spullen. Ook was er nog een tuin (nou ja, dakterras, maar wel van 50m2) waarop een joekel van een loungeset stond, allerlei moestuinbakken en andere dingen. Kortom: perfect voor elkaar zou je zeggen.

## En toch knaagt er wat
En toch knaagde er elke keer wel wat. Een soort lichte onrust en het idee dat ik elke keer toch weer iets nieuws moest doen in of rond mijn huis. Immers, ik had de ruimte, ik had wat geld en ik vond het toch leuk om mijn huis zo perfect mogelijk te maken? Alleen, was het wel zo perfect? Ik heb dat lang gedacht, tot ik me wat ging verdiepen in het minimalisme. Minimalisme draait voor mij eigenlijk met name om het terugkomen bij de essentie: Wat heb ik nodig om gelukkig te leven? Welke spullen word ik echt blij van? Langzaamaan begon ik me te realiseren dat ik niet per definitie blij werd van deze hoeveelheid spullen. Ik kocht er elke keer weer wat bij, of dingen moesten weer anders en eigenlijk was ik elke keer net niet helemaal tevreden. Steeds als ik dacht "nu ben ik echt klaar!" dook er weer een ander idee op en binnen no-time gaf ik daar dan weer gevolg aan door spullen erbij te halen.

Ergens rond begin oktober 2019 jaren viel mijn oog op een oud schoolgebouw in de stad hier wat was omgebouwd tot appartementen en binnenkort opgeleverd zou worden. Er was een open dag, ik ben gaan kijken en vond de huizen gelijk schitterend mooi. De hele sfeer van het pand is echt geweldig en de kamers met hoge plafonds (4,25 meter) en de immens hoge rame vond ik echt prachtig. Ik had me gefocusd op een appartement met 2 slaapkamers, liever nog groter, maar dat zou waarschijnlijk te duur worden.

Ik kreeg de huurprijzen binnen en inderdaad, het was niet heel goedkoop. Zodanig duur zelfs dat ik dacht: "Ja, bekijk het, dat ga ik echt niet doen". Totdat op een gegeven moment mijn moeder de legendarische woorden sprak: "Maar je kunt toch ook wel met één slaapkamer af? Je woont toch alleen". Die opmerking moest even landen, maar opende ineens wel een heel ander perspectief: Zou het niet wat zijn als ik in een appartement ga wonen met 1 slaapkamer? Lekker overzichtelijk en eenvoudig, maar dan wel een appartement wat ik echt super mooi vind (dus niet een beetje, maar echt heel erg...)

## De verkeerde kant op
Eind oktober 2019: Ok, het besluit was genomen en ik had me aangemeld voor een appartement met één slaapkamer. Vrij snel daarna kwam het verlossende bericht en dus zou het gaan gebeuren: Ik ging naar een prachtig appartement, met slechts één slaapkamer. Super gaaf, maar ergens had ik ook een beetje een vreemd onderbuik gevoel: Ik ga er op achteruit! Ben ik nu helemaal gek geworden?! Waarom doe ik dit? Toch maakte deze gedachten al snel plaats voor een wat betere gedachte: Wat gaaf! Het huis is fantastisch en het past precies in mijn weg naar minderen in spullen!

Dan ga je het daarna wat mensen in je omgeving vertellen en dat is dan wel grappig. Elke keer vertel je er dan bij dat het een appartement is met 1 slaapkamer, maar wel allemaal spik-slinter-nieuw. En oh ja, ook een heel mooi pand, en, en en.... Het leek er een beetje op alsof ik elke keer excuses aan het verzinnen was om uit te kunnen leggen dat ik eigenlijk gewoon kleiner wilde gaan wonen en dat de perfecte oplossing was. Het hielp ook niet mee dat een paar mensen om me heen begonnen met: "Ja, maar je woont nu zo fantastisch. Midden in de stad, mooi ruim, etc, etc." en dat was nog allemaal waar ook, maar toch wilde ik het, en zo geschiedde het.

## Het grote ontspullen
Toen de kogel door de kerk was begon de fase van het grote ontspullen. Ik ben persoonlijk niet erg van het handelen via marktplaats, maar geluk had ik daarvoor ook mijn moeder die zich vol overgave heeft gestort op het verkopen van de spullen waar ik vanaf wilde. En ja, dat was nogal wat! Van een Amerikaanse diner set en een grote loungeset in de tuin, tot een salontafel, bioscoopstoelen, allerlei kastjes, een tv, coniferen van het dakterras, allerlei spullen zoals apparatuur, Lego, en nog heel veel meer, maar uiteindelijk is het gelukt: Heel veel is verkocht of naar de kringloop gegaan. Wat maakte dat er (voor mijn doen) nog een klein deel aan spullen overbleef die uiteindelijk oververhuisd zouden worden. Daarnaast heb ik in het nieuwe huis nog een aantal nieuwe dingen gekocht (naast de vloer en de gordijnen), maar dat was minimaal. Het grootste was wel de eettafel. En daarna kon het verhuizen beginnen!

## En nu zit ik er!
Ja, nu zit ik er! En wat een prachtige woning en wat een genot om met een stuk minder spullen te doen. En ja, het kan nog minder en het wordt ook nog iets minder vermoed ik, maar ik heb al een enorme klapper gemaakt. De dingen die ik heb ben ik ook echt blij mee. Zo heb ik geen tv, maar nog wel een beamer met daaraan een Apple TV en een Nintendo Switch. Ik heb geen tv abonnement, maar wel een abonnementje op NPO Start en MUBI (en inderdaad, heel bewust even geen Netflix!). Ik ben op de goede weg. Op naar een kwalitatief nog leuker leven waarin spullen bijzaak zijn.
